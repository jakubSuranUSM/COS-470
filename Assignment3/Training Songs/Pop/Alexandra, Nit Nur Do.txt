Et blieht länger hell jetz, obwohl et ess immer noch Februar
Ne Winter he ess ausschließlich lästich, wie dä Matsch, dä als Schnie
Uss schwere Wolke singe Wääsch nohm
Tänzerinne, nevvebei, nur öm ze stirve, he om lauwärme Asphalt
Kamikaze en ner Stadt
Wo jede Hilferoof bloß unjehührt verhallt

Mir fällt en Strooß enn, die vun Ostende bess Mekka
Quer durch Europa als E 5 führt, wigger woor ich noch nie
Trotz all dä Breefe, die ich jeschrivve
Un nie affjescheck, doch für die du, " Entschuldijung! " Nohporto zahle mohts
All die Eroll Flynn Visione, für jed einzelne däät sich et lohne
Sensatione mein ich, nit Madame Toussaud

Alexandra, jevv et zo
Mancheiner föhlt sich he em Stech jelooße
Alexandra, nit nur du, nit nur du

Du johvs mir Bruht un Spiele, Alexandra, ich weiß schon
Du föhls dich wie ne ussrangierte Weihnachtsbaum noh Neujohr
Wie`n Aapenisel ennzesinn stund ich vüür dir, un Aug en Aug
Kunnt ich dich lese wie e opjeschlaare Booch
Et deit mir leid, dovun ze singe
Bloß op Dauer, Alexandra, wohr dat doch wohl nit jenooch

Alexandra, jevv et zo

All Zeremonie, Beschwörunge un Rituale,
Ding Cohen Plaate, Jacques Brel Sampler un Spazierjäng em Rähn
Dann die rührende Versuche, affzoschöddele die Tristesse,
Die wohren aussichtslos , die braaten et wirklich nit,
Denn eins ess secher wie et Amen : dat wo suvill Kirche stonn,
Et hundert pro en janze Hääd ze Bichte jitt.

Alexandra, jevv et zo