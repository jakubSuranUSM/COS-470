Wie off petsch ich mich en der Ärm
Wie off pack ich mir ahn der Kopp
Weil neuerdings jonn Saache aff
Do köhm em Draum ich nit ens drop
Su wie'sch mir letztens en Doos Bier opmaach
Doch russ kütt bloß en Fee
Die säuselt danke großer Meister
Do häss drei Wünsch bei mir frei
Ich saare herrlich Frollein
Kann ich wohl en Spur Bedenkzigg hann?
Un die säht logisch nur die Ruh 
Ich maach et Radio sulang ahn
Do läuf jraad Werbung
Un dä Sprecher stöhnt, als jing ihm einer aff
Dat Kolumbusei des Tages
Wööhr dä so'n'so Hoostesaff

'Ne andre Sender schnell ejal wat
Doch wie jede Naach öm Zwölf
Läuf övverall dä Chor
Dä jet vun Einigkeit un Freizeit gröhlt
Die Schnulze kenn ich saach ich
Dat ess die Musik zur Jeisterstund
Maach uss un't Fernsehn an un brech zesamme
Zimmermann en bunt
Dä hällt en Reed, die strotz vüür Logik
(Un ich kotz vüür Sympathie)
Et jeht öm Arbeitsplatzerhaltung
En der Rüstungsindustrie
Dat zo ner Zigg, wo dä Planet he
Längs ahn alle Ecke brennt
Un all sechs Sekund e Kind verhungert
Irjendwo op der Welt

Die rüste wigger, als wöhr janix
Met dä Wahnsinns Konsequenz,
Dat mer Kreechsminister jetz
Verteidijungsminister nennt
Dat, obwohl wirklich rund sinn dürf
Die Nohkreechszigg ess lang vorbei
Dat he's die Vüürkreechszigg un zwar die
Vum Weltkreech Nummer drei
Gläuv wer tatsächlich ahn dä Nonsens
'S einer wirklich so borniert
Dat die Nummer met dämm Gleichjewicht
Em Ähnzfall funktioniert?
Sinn mir dann bloß en Lemmingshääd,
Die mer nohm Abgrund dirigiert?
Et ess unfassbar, wie freiwillig
Sich der Minsch selvs ussradiert

Wo sinn die Schlachte ahn der Marne?
Wo's My Lai, Hiroshima,
Die Bombernäächte, Hamburg, London,
Wa's met Beirut, Guernica?
Sinn die Massaker all verdräng
Vun Kalavrita bess Warschau?
Ich kenn vun all dämm zwar nur Bilder
Doch die kenn ich janz jenau
Aja die Fee vum Ahnfang stemp,
Do wöhr vun drei Wünsch jo die Red'
Op zwei verzicht ich jähn,
Wenn bloß dä eezte en Erfüllung jeht
Wa'sch mir jewünscht hann, wollt ihr wesse,
Deit mer leid, dat ess jeheim
Weil dä Verfaasungsschutz
Es mittlerweile och he drinn doheim