Tu dietro un vetro guardi fuori 
Lungo il luccichio dei marciapiedi 
E la gente si è dissolta nella sera 
Tua madre altezza media sogni medi 
Che sbatte gli occhi da cammello 
E non si è rassegnata e neanche spera 
Un cespuglio di spini tuo fratello 
Che pensa sulle unghie delle dita 
Appitonato con un'aria da bollito 
Tuo padre mani da operaio a vita 
Che ride e gli si spacca il viso 
Impallidito di TV
Tu fretta di vivere qualcosa 
E ogni cosa è già un ricordo liso 
E adesso la pubblicità 
Tu e le tue voglie imbottigliate 
Occhi come buchi della chiave 
E un'ansia indolenzita sotto neve bianca 
Tuo padre aspetta sempre qualche nave 
Funambolo sul filo del passato 
E cena con una bistecca stanca 
Tuo fratello è un grammofono scassato 
Un fiume di pensieri in fuga 
Si specchia in un cucchiaio e fa una bocca storta 
Tua madre si rammenda qualche ruga 
E una domanda di dolcezza 
Che porta in tavola e va via 
Tu nascosta in fondo a un'amarezza 
A far finta che il mondo sia un bel posto 
E adesso la pubblicità 
Ma che giorno è tutti i giorni 
Ed una sera ogni sera 
E questa sera come le altre 
Che si siede accanto 
E non c'è niente che ritorni 
Nient'allegria e nessun cerino 
Per dare fuoco a tutto quanto 
Tu in quella schienuccia di uccellino 
Che si curva e si vedono gli affanni 
Dei tuoi domani e dei tuoi pochi anni 
Tuo padre si strofina le mascelle 
Come impanate nella barba 
Una sigaretta in mezzo ai denti e lui ci parla 
Intorno 
Tua madre che si sveglia a strappi e scuote 
Tutta la polvere di un giorno 
Senza persone e novità 
Tuo fratello scemo che dà uno spintone 
Al tuo cuore rovesciato come tasche vuote 
E adesso la pubblicità 
Oggi è quasi un secolo di noia 
E che si fa domani e dopo 
E poi nei prossimi vent'anni 
Figli di speranze 
Per un attimo di gioia 
Nella città di antenne e cielo 
E luci grigie delle stanze 
E la notte cade come un telo 
A smorzare gli occhi ed i televisori 
E tu dietro un vetro guardi fuori